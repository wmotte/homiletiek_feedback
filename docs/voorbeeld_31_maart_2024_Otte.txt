Zondagavond 31 maart 2024, 19.00 uur, Morgenster (PKN (hervormd), wijkgemeente Zuid), Waddinxveen
Voorganger: ds. W.M. (Wim) Otte

Schriftlezingen:

OT-lezing: Psalm 8 (HSV)
1 Een psalm van David, voor de koorleider, op ‘De Gittith’.
2 HEERE, onze Heere, hoe machtig is Uw Naam op de hele aarde! U Die Uw majesteit getoond hebt boven de hemel.
3 Uit de mond van kleine kinderen en zuigelingen hebt U een sterk fundament gelegd, omwille van Uw tegenstanders, om de vijand en wraakzuchtige te laten ophouden.
4 Als ik Uw hemel zie, het werk van Uw vingers, de maan en de sterren, die U hun plaats gegeven hebt,
5 wat is dan de sterveling, dat U aan hem denkt, en het mensenkind, dat U naar hem omziet?
6 Toch hebt U hem weinig minder gemaakt dan de engelen en hem met eer en glorie gekroond.
7 U doet hem heersen over de werken van Uw handen, U hebt alles onder zijn voeten gelegd:
8 schapen en runderen, die allemaal, en ook de dieren van het veld,
9 de vogels in de lucht en de vissen in de zee, al wat over de paden van de zeeën gaat.
10 HEERE, onze Heere, hoe machtig is Uw Naam op de hele aarde!

NT-lezing: Lukas 24: 26–49 (HSV)
36 En toen zij [de discipelen] over deze dingen spraken, stond Jezus Zelf in hun midden en zei tegen hen: Vrede zij u.
37 En zij werden angstig en zeer bevreesd en dachten dat ze een geest zagen.
38 En Hij zei tegen hen: Waarom bent u in verwarring en waarom komen zulke overwegingen op in uw hart?
39 Zie Mijn handen en Mijn voeten, want Ik ben het Zelf. Raak Mij aan en zie, want een geest heeft geen vlees en beenderen, zoals u ziet dat Ik heb.
40 En terwijl Hij dit zei, liet Hij hun de handen en de voeten zien.
41 En toen zij het van blijdschap nog niet geloofden, en zich verwonderden, zei Hij tegen hen: Hebt u hier iets te eten?
42 En zij gaven Hem een stuk van een gebakken vis en van een honingraat.
43 En Hij nam het aan en at het voor hun ogen op.
44 En Hij zei tegen hen: Dit zijn de woorden die Ik tot u sprak toen Ik nog bij u was, dat alles vervuld moest worden wat over Mij geschreven staat in de Wet van Mozes en in de Profeten en in de Psalmen.
45 Toen opende Hij hun verstand zodat zij de Schriften begrepen.
46 En Hij zei tegen hen: Zo staat er geschreven en zo moest de Christus lijden en uit de doden opstaan op de derde dag.
47 En in Zijn Naam moet onder alle volken bekering en vergeving van zonden gepredikt worden, te beginnen bij Jeruzalem.
48 En u bent van deze dingen getuigen.
49 En zie, Ik zend de belofte van Mijn Vader op u; maar blijft u in de stad Jeruzalem, totdat u met kracht uit de hoogte bekleed zult worden.

Verkondiging:
De tekst van de overdenking is genomen uit de gelezen schriftgedeeltes en wel Psalm 8:5 en 6. 
‘Wat is dan de sterveling, dat U aan hem denkt, en het mensenkind, dat U naar hem omziet? Toch hebt U hem weinig minder gemaakt dan de engelen en hem met eer en glorie gekroond.’ 

En in het heilig evangelie, Lukas 24: 39 en 40: 
‘Zie Mijn handen en Mijn voeten, want Ik ben het Zelf. Raak Mij aan en zie, want een geest heeft geen vlees en beenderen, zoals u ziet dat Ik heb. En terwijl Hij dit zei, liet Hij hun de handen en de voeten zien.’

Ons antwoordlied is: Psalm 16: 3 en 6

Gemeente van Christus,
Tweehonderd jaar voor de geboorte van de Messias buigen zeventig joodse vertalers zich over Psalm 8. 
Ze zijn bezig met het maken van een Griekse vertaling van de Hebreeuwse Bijbel. 
Een vertaling die nu de Septuagint heet. 
Citaten in het nieuwe testament komen veelal uit deze vertaling en niet uit het Hebreeuws. 
Tijdens het vertaalproces lopen de geleerden echter vast in Psalm 8. 
Daar gaat het namelijk over ons, de mens, en dan staat er, in vers 6: ‘U hebt de mens een weinig minder gemaakt dan God.’ 
De mens bijna op het niveau van God, dat staat er in het Hebreeuws.
Dat idee wil er niet in bij de zeventig vertalers. 
Zo’n gedachte vinden ze blasfemisch. 
De mens bijna gelijk aan God? 
Nee, dat kan waar zijn!
God is groot, wij zijn klein, god is Schepper, wij zijn schepsels. God is onaantastbaar, wij zijn zeer kwetsbaar. God is eeuwig, wij leven maar voor een poosje.
Dus wat doen ze?
Ze veranderen in hun overzetting van Hebreeuws naar Grieks het woordje ‘God’ in het woordje ‘engel’. 
‘U hebt de mens een weinig minder gemaakt dan de engelen’, zo vertalen ze het. 
De Statenvertalers, die 18 eeuwen later in opdracht van de Nederlandse regering, aan een Nederlandse Bijbel werken, direct vanuit het Hebreeuws, lopen tegen hetzelfde ongemak aan. 
‘De mens bijna gelijk aan God? 
Nee dat kan niet waar zijn!’ En wat doen de mannenbroeders? 
Ze volgen in de hele psalm trouw het Hebreeuws – behalve in vers 6 – daar nemen ze het Grieks van de Septuagint over. “5 wat is dan de sterveling, dat U aan hem denkt, en het mensenkind, dat U naar hem omziet? 6 Toch hebt U hem weinig minder gemaakt dan de engelen en hem met eer en glorie gekroond.” 
De worsteling met dit idee blijkt in de Herziene Statenvertaling uit de voetnoot bij vers 6. 
Daar staat dat de mens met God vergeleken wordt en niet met een engel.
Waarom roept het Hebreeuws van v. 6 zoiets weerstand op? 
Wat is het probleem waar ze tegenaan lopen?
Het staat er toch gewoon, het woordje ‘God’?
Dan moet je dat toch eerlijk een betrouwbaar vertalen? 
Wat maakt dat ze in verlegenheid worden gebracht?
Ik denk hierdoor.
Een diep besef dat wij als mensen onvolmaakt zijn terwijl God volmaakt is. 
Het is de overtuiging dat wij als schepsel maar een tijdje meegaan op aarde terwijl de Schepper van eeuwigheid tot eeuwigheid is. 
En daar wringt het.
En dat onvolmaakte en dat tijdelijke van de mens uit zich allereerst in het lichaam. 
Ik kan me zomaar voorstellen dat gedurende het vertaalproces een van de aanwezigen over z’n kale hoofd wrijft, in z’n grijs geworden baard krabt of in z’n buikje knijpt en dan denkt: 
Nee dat wordt-em niet.
De mens bijna God!
Wie eerlijk naar z’n lichaam kijkt, zal moeite hebben met Psalm 8:6 in het Hebreeuws. 
Onze sterfelijkheid en onze lichamelijke onvolmaaktheid maakt de vergelijking tussen mens en God zeer ongemakkelijk.
Want we voelen dat aan: wij halen die eigenschappen van God niet!
Wij kunnen zijn niveau nooit niet bereiken, omdat we lijfelijke wezens zijn. 
Geboren om te sterven. 
Geboren met een kwetsbaar lichaam.
Er zit een kloof, een afstand, een wezenlijk verschil tussen wie wij zijn en wie God is. En dat verschil openbaart zich nog het sterkt in ons lichaam.
De vertalers waren zo gek nog niet.

Ons lichaam is het bewijs dat we niet als God zijn. 
Neem onze rugwervel, die is maar matig geschikt voor het rechtop lopen, met als gevolg dat in Nederland jaarlijks ongeveer twee miljoen mensen bij de huisarts komen met rugklachten. 
Of neem je gebit – als u het nog heeft. 
Hoe trouw je ook tweemaal daags je tandenpoetst, na verloop van tijd slaat de slijtage en de verrotting toe. 
Daar waar de goden onsterfelijk zijn, heeft de mens een sterfelijk en kwetsbaar lichaam. 
Daar waar God het eeuwige leven geniet, is de mens eindig. 
De gelovige wiskundige Blaise Pascal zei het zo: ‘Het menselijk leven is een lichtflits ingeklemd tussen twee eeuwigheden van duisternis.’ 
We hebben weinig bewijs nodig om te beseffen hoe fragiel, hoe klunzig en kwetsbaar bovenal ons lichaam is. 
Het lichaam doet ons struikelen en stotteren. 
Het doet ons snotteren, zweten, kwijlen, bloeden, en het laat ons ineenkrimpen als we onze kleine teen krachtig stoten aan de hoek van ons bed, op een manier dat we woedend willen uitschreeuwen: 
‘Wie heeft hier dat bed neergezet!’ Terwijl je dat dan zelf hebt gedaan, vijftien jaar geleden. 
Al voor de geboorte van je lichaam, in de moederschoot, begint je DNA te slijten. 
U weet wel, de bouwtekening van ons lijf. 
In de bouwtekening komen al scheurtjes voordat we goed en wel ademhalen. 
Bizar als je dat bedenkt. 
Toch is het zo: Traag maar onomkeerbaar wordt het stervensproces ingezet, terwijl de navelstreng er nog aanzit. En vanaf – zeg – een jaar of veertig begint de onherstelbare schade aan ons genetisch materiaal zich steeds meer en steeds nadrukkelijker te tonen aan de buitenwereld. 
Eerst met grijze haren en een buikje, maar uiteindelijk ook een haperend gehoor, een falend zicht, een slecht geheugen en een oncontroleerbare blaas. 
Je krijgt blessures die steeds moeizamer herstellen, of je bent aangewezen op hulpmiddelen zoals krukken, een rolstoel, speciale schoenen. 
Nee, de mens is geen God, want we zijn van vlees en bloed!
En als we in het ziekenhuis moeten worden opgelapt voor het een of ander, krijgen we vaak ook nog eens een paar zwerende wonden, veroorzaakt door op het bed te liggen. Want zelfs op een zacht en comfortabel matras loopt ons tere lichaam schade op. 
Nee, wie naar zijn lichaam kijkt kan maar één ding concluderen: wij zijn geen goden. 
God en ik staan niet op hetzelfde niveau. 
Want we hebben een lijf en dat lijf is de oorzaak van pijn, schaamte, onhandigheid, ongemak, ziekte, ouderdom en eindigheid. 

Wie dat door laat dringen of wie daar goed over nadenkt, kan in paniek raken en de wens hebben om te ontsnappen. Dat je zegt: Ik zou wel een geest willen zijn! 
Een geestelijk wezen zonder lichaam. 
Of desnoods een virtueel wezen, door jezelf uploaden naar het internet ofzo. 
Dat zou een geweldig alternatief zijn, toch? 
Dat je wel bestaat, maar zonder lijf. 
Zonder hoofd, schouders, knie en teen. 
En zonder handen en voeten.
Misschien zegt u: ‘Ja, dat klopt, dat spreekt mij aan!’ 
‘Daar verlang ik soms naar!’
‘Om voor eeuwig bij God zijn zonder lichaam!’
Te ontsnappen aan vlees en beenderen. Aan pijn en aftakeling.
Omdat je lijf je in de weg zit, omdat het niet doet wat je wil, of omdat je je schaamt. 
Ook dat. 
Je schaamt je als je in de spiegel kijkt, je schaamt je voor de mensen om je heen, je schaamt je ten diepste ook voor God. De relatie met ons lichaam is niet altijd een goede relatie. We zijn vaak niet wie we willen zijn. 
En de wens om te ontsnappen kan dan zomaar aan het oppervlakte komen.
Dat je denkt: Zou ik ook kunnen leven zonder lijf?
De engelen kunnen dat toch ook?
Dat je er wel bent en van alles kan doen, maar zonder dat je lijf je in de weg zit. 
Ja, wie op z’n lichaam ziet, wil vroeg of laat ontsnappen.

Ik had dat al op jonge leeftijd. 
Zo weet ik nog dat ik moest leren fietsen zonder zijwieltjes. Dus: de eerste maal op twee wielen.
Het is al wat langer geleden, maar ik weet nog heel goed, want ik ben toen keihard gevallen. 
Er zat een gat in m’n broek en er kwam bloed uit m’n knie. Uiteindelijk is me wel gelukt om te leren fietsen, ondanks een blijvende licht-motorische gestoordheid, maar ik heb toen wel afgevraagd of het ook anders zou kunnen. 
Kan je als kind leren fietsen met minder gevaar?
Zonder jezelf zeer te doen.
Is er een andere weg, een niet-lichamelijke ontsnappingsroute?
Kan je leren fietsen zonder lichaam?
Bijvoorbeeld, door een expert interviewen? 
Je grote zus waar ze tegen zegt: ‘Hé grote zus, vertel-es, hoe heb jij dat precies gedaan?’ 
Of door op YouTube heel veel filmpjes te kijken over fietstechnieken. 
Of door te bidden: ‘God, wilt U mij alstublieft de gave van het fietsen schenken?’ 
Wat denkt u, zou dat werken, een niet-lichamelijke variant?
Zou je kunnen ontsnappen aan het gevaar waar ieder kind aan bloot wordt gesteld, door alleen te denken of te kijken?
Nee, volgens mij niet.
Er is maar één manier, voor elke jongen en elk meisje en dat is dat je met je kwetsbare lichaam, met vallen en opstaan, het gewoon probeert. 
Fietsen op twee wielen moet het leren met je benen en je armen. En dat geldt voor veel meer.
Groot worden doe je namelijk niet slechts met je hoofd, of met je hart, maar met je hele lijf.
Je knieën doen dus ook mee. 
Wij hebben een lichaam nodig om te leren fietsen. 
Maar we hebben een lichaam nodig om volwassen te worden, om echt mens te zijn.
Zonder lichaam is er geen leven. 
Zonder lichaam komen we niet verder. 
Zonder lichaam zijn we niet werkelijk wie we zijn.
Hoe zou je moeten eten zonder lichaam? Of praten of zingen? Hoe kan je je geliefde omhelzen of kus geven zonder hoofd of zonder arm?
En daarom, daarom is de wens om te ontsnappen aan onszelf geen goede wens. 
Het is ook niet christelijk, want God heeft ons juist geschapen met een lijf. 
Onze identiteit zit in ons vlees en onze beenderen.
We zijn mens van vlees en bloed.
Nee, het is niet de bedoeling – zoals in andere religies – dat we zoeken naar een ontsnappingsroute om los te komen van ons kwetsbaar en sterfelijk lichaam.
En niemand minder dan Jezus zelf wijst ons daarop.

Het wonder van de Paasontmoeting is dat Jezus zijn identiteit, zijn zelf, vindt in zijn lichaam. In zijn mens-zijn.
We hebben het gelezen in hfdst. 24 van het heilig Lukasevangelie:
‘Zie Mijn handen en Mijn voeten, want Ik ben het Zelf. Raak Mij aan en zie, want een geest heeft geen vlees en beenderen, zoals u ziet dat Ik heb. En terwijl Hij dit zei, liet Hij hun de handen en de voeten zien.’
Wat Jezus hier doet is niet minder dan een schandaal voor het oude Griekenland. 
Door deze identiteit ligt het evangelie op ramkoers met zo’n beetje alle andere godsdiensten.
Daar is het doel om te ontsnappen aan je lichaam.
Je gebrokenheid en je sterfelijkheid moet je achter je laten.
Het doel in andere godsdiensten is om los te komen van deze aarde.
Maar Jezus gaat precies de tegenovergestelde weg. 
Hij maakt ons geen goden, maar de Vader heeft hem mens gemaakt. 
En zelfs na de opwekking uit het graf blijft hij ook mens.
Hij is gestorven en begraven, maar vervolgens weer opgewekt.
Maar die opwekking van Jezus is geen ontsnapping!
Zo is Jezus niet opgewekt als een herinnering!
Zoals je dat weleens hoort: ‘Hij of zij was een groot dichter en leeft voort in onze herinnering …’ 
Nee zo is het niet. 
Jezus is evenmin opgewekt als slechts een fijn gevoel in ons hart: een gevoel van nabijheid dat de een wel heeft en de ander niet … 
Jezus is niet opgewekt als een spook, als een geest of als een engel.
Nee, Jezus is opgewekt met hoofd, schouders, knie en teen. 
Met handen en voeten.
En het schandalige en het ongemakkelijke is dat er zelfs een gat in z’n hand zit. 
En er komt nog wat bloed uit z’n voet. 
Want z’n handen en voeten zijn de plekken waar de spijkers van het kruis hebben gezeten. 
Daar, op die plekken, heeft de Zoon van God veel pijn gevoeld. 
Maar Jezus schaamt zich daar niet voor en Hij probeert er niet aan te ontsnappen.
De Vader heeft hem evenmin “gerepareerd”.
Jezus’ identiteit zijn de gaten en de wonden.
En hij laat die beschadigingen juist zo zien aan zijn leerlingen om ze overtuigen dat ze niet met een geest of een spook van doen hebben, maar met een lijf.
Het lijf van Jezus.
Dat is wel moeilijk voor ons, om dat te accepteren.
Het idee dat Jezus is opgewekt met een lichaam dat nog lijkt op ons lichaam, staat ons van nature tegen.
Wie wil er nu een gebroken verlosser?
Een Christus waar een gat in zit en waar bloed uitstoomt.
Het is een spannende gedachte. 
Jezus is toch God? 
God is volmaakt. 
God is niet kapot te krijgen. 
Maar wij, kijk eens wie wij zijn. 
We zijn kwetsbare lichamen. 
Is de opgestane Jezus met al z’n glorie, glans en majesteit niet juist onze ontsnappingsroute? 
Pasen brengt toch een sprankje hoop, namelijk de hoop dat wij iemand kunnen zijn buiten ons kwetsbare lichaam om? Is Jezus niet de eerste die hersteld wordt en zijn kapotte lijf inwisselt voor een verheerlijkt lichaam? 

Maar dat is niet de weg die de tekst ons wijst. 
Ook als we het ongemakkelijk vinden is het zaak om naar de Schrift te luisteren.
De opgestane Levensvorst zegt in vers 39: ‘Zie Mijn handen en Mijn voeten, want Ik ben het Zelf. Raak Mij aan en zie, want een geest heeft geen vlees en botten, zoals u ziet dat Ik heb.’ Jezus presenteert zichzelf met dat waarin zijn lichaam beschadigd is. 
Z’n doorboorde handen bepalen wie hij is. De wonden vormen zijn identiteit.
Om misverstanden te voorkomen: Niemand heeft de opwekking van Jezus gezien, er zijn geen directe getuigen. Het opstandingsgebeuren is een geheim van God zelf. 
Een geheim dat verborgen blijft in de vroegte van paasmorgen. 
Een geheimenis tussen de Vader en de Zoon – buiten de leerlingen en inwoners van Jeruzalem om. 
En dat vraagt om geloof. 
Een geloof dat zegt: Jezus is opgewekt uit de doden.
Maar in de wijze waarop de opgestane Jezus zich vervolgens presenteert zit een geweldige bemoediging. 
Voor u en mij. 
Hij is een steun voor iedereen die worstelt met pijn, teleurstelling en schaamte. 
Hij is een antwoord op alle vormen van gebrokenheid die een lijfelijke plek krijgen. 
Vanuit het evangelie klinkt vanavond een tegenstem. 
Waar onze long-covid, ons overgewicht, onze kapotmakende stress of onze veroudering voortdurend tegen ons zegt: ‘Je bent je lichaam! 
Het gaat nooit meer wat worden met jou!’
Juist daar presenteert Christus zich.
Jezus staat precies daar met zijn doorboorde hand en z’n bloedende voet. 
Zonder schaamte. 
Hij komt vers uit het graf en dít is hoe hij zich laat kennen. Met een beschadigd lichaam. 
En doorboorde handen. 
Hij verstopt ze niet achter zijn rug, nee hij laat ze als eerste zien.
En wat doet-ie met z’n kapotte handen? 
Hij groet ons met vrede. Vers 36: ‘En Jezus Zelf stond in hun midden en zei tegen hen: Vrede zij u.’
De leerlingen zijn initieel helemaal van slag. 
Vers 37: ‘En zij werden angstig en zeer bevreesd en dachten dat ze een geest zagen.’ 
Maar op het moment dat hij de vertwijfeling ziet, doet hij een stapje naar voren. 
‘Beste mensen, ik ben het echt! Kijk maar!’
Eerst denk je nog: Heeft God de Vader zijn werk niet goed gedaan? 
Is er sprake van een misverstand? 
Presenteert een opgestane levensvorst zichzelf niet als de beste van de beste?
Kan Jezus niet veel beter verwijzen naar zijn rood-krullende bos haar, z’n strak getrimde baard of een afgetraind lichaam. De zoon van God – kijk naar godenafbeeldingen uit het antieke Griekenland – herken je aan z’n sixpack en stalende gezondheid. 
Een opgewekte godenzoon is niets dan perfectie, toch? 
Zo niet bij Jezus. 
Jezus’ identiteit zit nu juist in dat wat beschadigd is.
In de gaten en het bloed.
En nogmaals, dat is een bemoediging, omdat Jezus aangeeft: ‘Ik ben er een van jullie!
Ik sta niet op afstand.
Ik weet van je pijn, ik weet van je teleurstelling, ik weet van je schaamte.’
God geeft in Jezus geen ontsnappingsroute. 
Jezus is niet een manier om los te komen van ons lijf. Integendeel, hij omhelst de kwetsbaarheid van het lichaam. Hij valt er mee samen. 
Hij heiligt het. 
‘Onze ziekten heeft Híj op Zich genomen, ons leed heeft Hij gedragen.’ (Jes. 53)
Wat denkt u, als de opgewekte Jezus zich niet schaamt voor zijn beschadigde lichaam …
moeten wij ons dan wel schamen als we er niet uitzien als een godenzoon of godendochter?
Is dat niet bevrijdend?
Voor de leerlingen wel. 
Kijk hoe ze reageren zodra ze de wonden zien, in vers 41.
Ze kunnen het nog niet geloven, maar hun wantrouwen, hun angst wordt omgezet in blijdschap en verwondering. 
Het brengt vreugde zodra je beseft dat je niet hoeft te ontsnappen aan je lichaam, niet hoeft te vluchten in schaamte.
Ze mogen accepteren wie ze zijn, kwetsbare mensenkinderen, geliefd door God. 
Dat kan dus ,angst en schaamte die veranderen in blijdschap en verwondering, omdat Jezus laat zien: ‘Ik deel in de kwetsbaarheid!’

Daarbij is het wel belangrijk om het volgende te beseffen. Jezus is niet opgestaan als een sneue bedoening. 
Hij is geen zielig figuur. 
Inderdaad, er zitten gaten in z’n lijf en er druppelt wellicht nog wat bloed uit z’n lichaam. 
Maar hij presenteert zich met een zekere fierheid. ‘Genade zij u en vrede’. 
En dan gaat Jezus een demonstratie geven.
Vers 41: ‘En toen zij het van blijdschap nog niet geloofden, en zich verwonderden, zei Hij tegen hen: Hebt u hier iets te eten?’ ‘Hé Bartolomeüs, het is vandaag zondag. 
Als ik me goed herinner ben jij degene die op zondag altijd aan de beurt is om te koken. 
Is het niet?’ 
Heb je nog wat voor een hongerige man? 
Zit er nog wat in pan?’
Bartolomeüs, kijkt eerst verbaast om zich heen naar de andere leerlingen en zegt dan aarzelend: 
‘Ja, meester, uhm, nu u het zo vraagt: inderdaad er is nog eten over. 
Ik heb met liefde kibbeling gebakken en een honingtoetje gemaakt, maar we hebben allemaal met lange tanden zitten eten. 
U moet weten, onze eetlust is niet meer wat het was ... 
Dus ja, er is nog genoeg! 
Zal ik een boord voor u klaarmaken?’ 
En z’n ogen beginnen te glinsteren.
Vers 42 en 43: ‘En zij gaven Hem een stuk van een gebakken vis en van een honingraat. En Hij nam het aan en at het voor hun ogen op.’ 
Daarmee demonstreert Jezus iets belangrijks. Hij laat namelijk zien, dat Hij er weer helemaal is. 
Niet als een zielig, doodgemarteld mens, maar als een opgewekt persoon.
Een man die een doorstart maakt en opnieuw begint. 
En dat nieuwe begin – vanuit de kwetsbaarheid – wel krachtig en positief neerzet.
Ik weet niet of u weleens drie dagen en drie nachten ziek op bed heeft gelegen – met koorts, bijvoorbeeld. 
En dat je dan na drie dagen en drie nachten voorzichtig opstaat, naar de keuken waggelt om iets tot je te nemen. 
Wat eet je dan? 
Nou, dat wat licht verteerbaar is natuurlijk.
Een schaaltje yoghurt, een beschuitje met jam. 
En je let goed op, want voor je weet ben je weer terug bij af. Na drie dagen en die nachten ziek zijn, eet je geen bak met kibbeling.
Dat doet niemand. 
Vette vis eet je slechts wanneer je er weer helemaal bent. 
En dat laat Jezus zien. 
En dat terwijl hij niet slechts ziek is geweest. 
Hij is doodgemarteld, gestorven en drie dagen en drie nachten weggestopt in een graf. 
En die Jezus eet nu – voor de ogen van z’n leerlingen – gebakken vis en honingraat. 
Het is een nieuw begin. 
We kunnen dan weliswaar niet aan ons lichaam ontsnappen. 
De gebrokenheid dragen we met ons mee. 
Maar Jezus laat zien dat dat niet het einde is. 
Het leven gaat door. 
De dood heeft niet het laatste woord.
Er is een leven met blijdschap en met verwondering voor Jezus’ leerlingen. 
Een leven waarin je ook iets van fierheid mag meekomen.
Want dat heeft het eten van vette vis ons te zeggen: dat Jezus niet mislukt is. 
Hij is niet mislukt zoals de leerlingen dachten dat hij was. Het nulpunt van zijn kruisdood blijkt een keerpunt te zijn. Een keerpunt waardoor alles van Jezus’ leven en optreden in een ander licht komt te staan. 
Jezus was de weg van de radicale liefde en dienstbaarheid gegaan, een geweldloze weg die uiteindelijk op niets was uitgelopen. 
Zo hadden de leerlingen bij het kruis moeten vaststellen, toen hun Meester daar in schijnbare wanhoop bestorven was. 
Dezelfde Jezus eet nu voor hun ogen een bord met vette vis leeg. 
Nu moeten ze wel geloven, dat God de weg van Jezus volledig goedkeurt, en wel door Hem op te wekken uit de dood. 
Zijn lichaam was dan beschadigd, maar niet de kracht van zijn liefde voor mensen. 
Niets vergeet de herrezen Christus van het leven, niets maakt hij mooier aan het sterven. 
Des te dieper ervaart hij de verlossing van de overwinning op de dood. 
Des te groter is onze hoop: hij ís dus te overwinnen, de dood. Pasen – het feest waar Jezus’ lichamelijke opwekking centraal staat – wijst ons terug naar het gewone leven. 
Het gewone leven is nog steeds vol van ziekte, geweld en dood. 
Daarom blijft Jezus’ leven, sterven en opwekking een spiegel voor ons gewone leven nu, ook na 20 eeuwen. 
Omdat we Jezus’ leven niet meer zien als mislukt, maar als bevestigd door zijn opstanding, kan ook duidelijk worden dat Gods Koninkrijk al is doorgebroken.

Want dat is de vrucht als we geloven dat Jezus werkelijk is opgestaan. 
Het koninkrijk komt aan de orde in de laatste verzen van de gelezen tekst. 
Het is een koninkrijk waar ons lichaam helemaal meedoet. 
Een koninkrijk dat komt, zo zeker als Jezus is opgewekt. 
Vers 45-48. ‘Toen opende Hij hun verstand zodat zij de Schriften begrepen. En Hij zei tegen hen: Zo staat er geschreven en zo moest de Christus lijden en uit de doden opstaan op de derde dag. En in Zijn Naam moet onder alle volken bekering en vergeving van zonden gepredikt worden, te beginnen bij Jeruzalem. En u bent van deze dingen getuigen.’
De leerlingen moeten er op uit! 
Nadat Jezus zo’n bord leeg heeft, kijkt hij om zich heen en zegt dan: 
‘Wat is het hier eigenlijk donker en wat ruikt het muf. 
Er hangt angstzweet in de lucht. 
Petrus, gooi die luiken eens op! 
Laat de avondbries naar binnen komen! 
Jullie zijn veel te veel op jezelf gericht. 
Maar jullie moeten buiten. 
Julie moeten naar de ander.
Niet met je gedachten, niet met hart, maar met je lijf. 
En je begint gewoon hier in Jeruzalem. 
Jullie zullen bekleed worden met kracht uit de hoogte (v. 49).’ 
Lieve gemeente, die opdracht staat nog steeds uit.
Met opengooien van de luiken begint de verspreiding van het evangelie. 
Eerst in Jeruzalem, daarna in Europa en later over de hele wereld. 
Nee, we hoeven te ontsnappen want Christus is ons nabij in onze zwakheid. 
Wij zijn met ons lijf geen God. 
Maar God is in Jezus lijf geworden. 
En die blijde boodschap mogen wij ook uitdragen in een wereld waar het lichaam zo’n veelvoorkomende plek is van teleurstelling en schaamte en waar we de kwalen van de tijd in teruglezen. 
Dankzij de opgestane Jezus die z’n doorboorde handen en voeten laat zien, is er hoop voor de toekomt.
Wat moet er dan precies gebeuren? 
Nou, allereerst moeten de luiken open en mogen we naar buiten. 
Buiten de kerk zijn er mensen die wachten op de naam van Jezus.
Die wachten vergeving van zonden.
Buiten de kerk zijn er handen om vast te pakken, voeten om te verbinden, knieën om te versterken, lichamen om te ondersteunen, en hoofden om te zegenen. 
Met ons kwetsbare lijf mogen we in Christus naam een arm slaan om de schouders van mensen die dat nodig hebben. Kortom, gemeente, we mogen de genade en de vrede laten zien aan de wereld. – Amen

