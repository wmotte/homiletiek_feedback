Zondag 5 mei, 9.30 uur, Bethelkerk (PKN (hervormd), wijkgemeente Noord), Waddinxveen
Voorganger: ds. W.M. (Wim) Otte

Schriftlezingen:

Gen. 3: 1–7 (HSV)
1 De slang nu was de listigste onder alle dieren van het veld, die de HEERE God gemaakt had; en hij zei tegen de vrouw: Is het echt zo dat God gezegd heeft: U mag niet eten van alle bomen in de hof?
2 En de vrouw zei tegen de slang: Van de vrucht van de bomen in de hof mogen wij eten,
3 maar van de vrucht van de boom die in het midden van de hof staat, heeft God gezegd: U mag daarvan niet eten en hem niet aanraken, anders sterft u.
4 Toen zei de slang tegen de vrouw: U zult zeker niet sterven.
5 Maar God weet dat, op de dag dat u daarvan eet, uw ogen geopend zullen worden en dat u als God zult zijn, goed en kwaad kennend.
6 En de vrouw zag dat die boom goed was om ervan te eten en dat hij een lust was voor het oog, ja, een boom die begerenswaardig was om er verstandig door te worden; en zij nam van zijn vrucht en at; en zij gaf ook wat aan haar man, die bij haar was, en hij at ervan.
7 Toen werden de ogen van beiden geopend en zij merkten dat zij naakt waren. Zij vlochten vijgenbladeren samen en maakten voor zichzelf schorten.

Hand. 16: 16–25 (HSV)
16 En het gebeurde toen wij naar de plaats van het gebed gingen, dat een zekere slavin die een waarzeggende geest had, ons tegemoetkwam. Zij verschafte haar meesters veel inkomsten met waarzeggen.
17 Zij liep achter Paulus en ons aan en riep voortdurend: Deze mensen zijn dienstknechten van God, de Allerhoogste, die ons een weg naar de zaligheid verkondigen.
18 En dat deed zij vele dagen lang. Maar Paulus, die zich daaraan ergerde, keerde zich om en zei tegen de geest: Ik gebied u in de Naam van Jezus Christus uit haar weg te gaan! En hij ging op hetzelfde moment uit haar weg.
19 Toen haar meesters zagen dat hun hoop op inkomsten verdwenen was, grepen zij Paulus en Silas en sleurden hen mee naar de markt, voor de stadsbestuurders.
20 En nadat zij hen naar de magistraten gebracht hadden, zeiden zij: Deze mensen verstoren de orde in onze stad. Het zijn namelijk Joden,
21 en zij verkondigen gewoonten die wij niet mogen aannemen en ook niet mogen naleven, omdat wij Romeinen zijn.
22 En de menigte kwam als één man tegen hen in verzet. En de magistraten rukten hun de kleren af en gaven bevel hen met stokken te slaan.
23 En nadat zij hun veel slagen toegediend hadden, wierpen zij hen in de gevangenis en geboden de cipier hen zorgvuldig te bewaken.
24 En toen hij dat bevel gekregen had, wierp hij hen in de binnenste kerker en zette hij hun voeten vast in het blok.
25 En omstreeks middernacht baden Paulus en Silas en zongen lofzangen voor God. En de gevangenen luisterden naar hen.

Verkondiging:

Na de verkondiging zingen we uit het Liedboek voor de Kerken 470: 1, 2 en 3.

Gemeente van Christus,

Naar aanleiding van de gelezen Bijbelteksten, gaan we het hebben over een pratende slang, een gebrekkige muur en de bevrijdende kracht van de naam van Jezus. 

Eerst over de slang. Weet u dat het discussiëren over het al dan niet praten van de slang tot een heuse kerkscheuring heeft geleid? Heeft dat beest in het paradijs echt gesproken? “Ja”, zei in 1926 de synode van de Gereformeerde Kerken. “Nou, ik weet het niet”, zei de dominee van de Parkkerk te Amsterdam-Zuid. Het leidde tot een schorsing, een scheuring en daarmee tot het oprichten van de Gereformeerde Kerken in Hersteld Verband. Na 20 jaar zijn ze opgegaan in de Hervormde kerk. 
	Je zou je nu kunnen afvragen: Waar is zo’n discussie goed voor? Heeft het de jongeren in de kerk gehouden? Is het Christendom er sterker door geworden? Maakt het sowieso uit? In elk geval speelt de Sisspraak, ook wel de gave van de Sistong genoemd, een belangrijke rol in de Harriepotterserie. De Sistong is het zeldzame talent van tovenaars om met slangen te praten. Van de Harriepotterboeken zijn er wereldwijd naar schatting 600 miljoen verkocht en verslonden door jong en oud. Het idee van een pratende slang laat ons als moderne mensen niet los.
	We zullen het wel nooit te weten komen of de slang met een harde g of met een zachte g geslist heeft tot Eva, de moeder van alle aardlingen. Feit is wel, dat de slang met haar spreken, met haar woord, inbreekt. Woorden breken altijd in. In de Nederlandse gebarentaal is dat mooi te zien. Het knippen-met-een-schaar is het gebaar om in een conversatie in te breken. Je ‘knipt’ de communicatie door en verlegt de aandacht. Iets wat spontaan loopt, wordt door een derde verstoord.
	De grote vraag lijkt mij niet zozeer hoe het zit met de keel van de slang, maar hoe het kan bestaan dát er een slang tevoorschijn komt die inknipt op de volmaakte relatie van Eva met God! Staat er dan geen fatsoenlijk hek om de tuin? Hoe is het mogelijk dat een beest inbreekt op zoiets moois en goeds? 
	Heeft de Schepper niet zelf de tuin aangelegd en ze vormgegeven naar hemels ontwerp (hfst. 2: 8 en 9)? Zijn de mensen niet zondeloos en leven ze niet in perfecte vrijheid, zonder schaamte verbonden en communicerend met elkaar en hun Maker (hfst. 2: 25)? Hoort de afgebakende tuin met alle flora en fauna niet bij de schepping waar God bij jubelde: “En zie het is zeer goed!” (hfst. 1:31)? Waar komt dat schubbige wezen vandaan? Hoe krijgt ze het voor elkaar om binnen te glippen in het beste Paradijs ooit gemaakt? Waardoor kan ze inbreken met haar woorden? Weet u het antwoord?
	Zou het kunnen dat zelfs God geen tuin kan maken, geen plek kan afzonderen waar de slang niet binnenkomt? Is het wellicht een onmogelijkheid om een perfecte en veilige plek te maken? Dus dat God dit ook overkomt, een pratende slang, net zoals het Eva overkomt? Zou dat kunnen?
	Ja, wij weten dat in onze paradijzen de gluiperd altijd kan inbreken. Wij zijn niet goed in het maken van iets perfects. We beseffen dat we nooit een ideale plek krijgen. Er is altijd onderhoud nodig er is altijd iets wat knaagt. Dat kan gaan om onze spullen. Bijvoorbeeld, zodra je huis aan de voorkant perfect in de verf staan, kan je aan de achterkant weer zo beetje beginnen met schuren.
	Het kan ook gaan om je lichaam en je relaties. Bijvoorbeeld, op het moment dat eindelijk je pensioen aanbreekt en je grote droom begint, worden ook de eerste kankercellen wakker. 
	En het kan eveneens gaan om je geloof. Bijvoorbeeld, Op de zondag waarop je beseft dat je geloofstwijfel voor het eerst verdwenen is en je Gods nabijheid ervaart als nooit tevoren en alles klopt. Op die zondag zegt één van de kinderen: “Pa, van mij hoeft het niet meer. Ik ga niet meer mee.” 
	Nee, in onze ‘tuinen’ – hoe zorgvuldig gemaakt, hoe goed ook onderhouden, hoe sterk ook ommuurt – kan van het een op het andere moment een stem gaan spreken. Dan wordt er geknipt en ingebroken. Dan worden we geconfronteerd met de kieren en de gaten in dat wat we zo zorgvuldig jarenlang hebben opgebouwd. 
	En je ziet het overal. Gisteren nog, bij de dodenherdenking. Het is mooie en belangrijke traditie, waarmee we dankbaar zijn voor de overwinning op de nazi’s. En toch, heb ik af toe een beetje angstig over m’n schouders gekeken. Is er iemand die probeert in te breken in ons ritueel? Is er wellicht een vreemd figuur die gaat schreeuwen en met een vlag gaat zwaaien? Wordt het misschien onveilig? Opeens besef je dat er gaten in de muur van onze vrijheid zitten. 
	Nee, onze paradijzen, onze tuinen, onze plekken waar we een ‘stil en gerust leven’ leiden, kunnen ieder moment verstoord worden door een sprekende slang.
	Daarmee blijf je wel alert, daarmee reken je jezelf niet rijk. Wie op de hoogte is dat zelfs God het paradijs niet kan beschermen tegen slangen, voorkomt een al te diepe teleurstelling over hoe het leven gaat. Zelfs bij de Schepper van hemel en aarde gebeurt het. Het overkomt dus de beste!
	Misschien zegt u wel, waarom is dat zo? Waarom heeft God de tuin niet hermetisch afgesloten voor slangen en andere listige dieren? Had God geen preventiemaatregelen kunnen nemen tegen het inknippende woord? Gewoon, alles dichtkitten? 
	We weten het niet. De Bijbel zwijgt daarover. Het is een mysterie. Zoals je dat vandaag de dag ook nog hebt. Wij wonen op driehoog in een gebouw van beton en staal. Met dubbelglas en eerste-kwaliteit hordeuren. Elke kubieke millimeter van de spouwmuur is nog niet zo lang geleden helemaal volgeblazen met kunstmatige isolatiebolletjes. De muur, daar kan geen beest doorheen. 
	Maar zodra je op het aanrecht één banaan een paar dagen te lang laat liggen, dan zie je ze opeens overal: fruitvliegjes. Tientallen beestjes. Dan denk je: ‘Hoe komen díe hier?’ Zitten ze soms al vanaf het begin in de banaan verstopt? Zweven ze door de lucht, kruipen ze door het sleutelgat? Het is een raadsel. 
	Zo ook met de pratende slang. Theologen studeren daar al jaar en dag op: waar komt dat beest toch vandaan? Sommigen suggereren: van God. Maar dan zou God bewust een slang op ons afsturen om ons te verleiden tot zonde? Nee, zo is God niet. God is betrouwbaar.
	Anderen wijzen erop dat wat er staat in het boek Openbaring. In hoofdstuk 12: 9 gaat het over een gevallen engel: “En de grote draak werd neergeworpen, namelijk de oude slang, die duivel en satan genoemd wordt, die de hele wereld misleidt.” De gevallen duivel zou dan in de slang zijn gekropen.
	Toch is ook dat niet overtuigend. Alleen al omdat net daarvoor gesproken wordt over geboren kind en een vrouw vluchtend naar de woestijn. Dit is een heel andere context, een andere tijd en een andere stijl ook. Nee, we zullen er mee moeten leven dat de slang overal komt, zonder dat we precies weten waarvandaan. En ze kan dus overal komen! Er is geen hermetisch afsluitbare tuin.
	En toch proberen we het zo hard. Elke keer weer. Om zo’n plek te maken. Ook in de politiek of op catechisatie. Je hebt die vraag vast ook weleens gehad: “Stel, dat we alle slechte mensen met een enkele reis naar Engeland sturen – waar ze voor eeuwig in de regen kunnen zitten.” Dan krijgen wij als ‘goede mensen’ hier in Nederland toch het paradijs? “Van vreemde smetten vrij.”
	Maar hoe jong je ook bent, je voelt wel aan dat dat niet kan omdat het dan wel erg stil zou worden. En dat het dan net zo zal gaan als met die boer. 
	Hij woont met z’n dochter op een boerderij en daarachter de tuin – de moestuin. Het is z’n lust en z’n leven en wat is er mooier dan biologisch te eten van eigen grond? Er staat een hek omheen en de boer is blij. Tot op een dag – wanneer hij door het keukenraam – een haas in het oog krijgt. Het beest is op een of andere wijze in de tuin gekomen en zit nu te knagen aan wortel en radijs. De boer wordt woedend en probeert er alles aan te doen om de haas buiten het hek te houden. Met schokdraad, videocamera en gifkorrels verdedigt hij z’n tuin. Eén keer rent hij zelfs met een bezem achter de indringer aan. 
	Maar tevergeefs natuurlijk. De haas is sneller en komt elke avond een paar slablaadjes oppeuzelen of aan een wortel knabbelen. De boer – ten einde raad – huurt vervolgens een groep illegale jagers in. Het wordt een heel spektakel met buksen en blaffende terriërs. Het hek gaat kapot, het bed met radijsjes wordt door het rennen van de honden volledig omgewoeld. En wanneer de bende met de bloedende haas euforisch terugkeert naar boerderij, randen ze ook de dochter nog aan. ’s Avonds aan tafel zegt de boer, na een lange periode van zwijgen: “Waar is die goede oude tijd gebleven, toen we nog echte problemen hadden …”
	Nee, hoe hard we ook werken, hoe lang we ons ook uitsloven. Hier op aarde krijgen we onze tuinen nooit hermetisch dicht. Het Paradijs ligt buiten ons bereik.
	En daar kan je verdrietig van worden. Er is dus niet één plekje waar het altijd goed blijft? Geen huis zonder onderhoud, geen lichaam zonder ziekte, geen relatie zonder periodes van verwijdering, geen geloof zonder twijfel?
Is dat ons leven? Moeten we dat accepteren? Dat niets de slang kan tegenhouden? Is dat een Christelijke gedachte?
	Het is wel iets wat je veel tegenkomt in onze cultuur. Dat we niets kunnen vasthouden en dat alles voortdurend veranderd. En dat is niet per se heel erg. Je moet het leven – waar voortdurend op wordt ingeknipt – omhelzen. De slangen op je weg, de tegenslagen in je leven, maken je uiteindelijk sterker. Zoals Freek Vonk – dé Nederlandse slangenbezweerder – het zo positief kan brengen. “Beste meisjes en jongens”, zegt hij dan met een python om z’n nek, “weten jullie dat er wel 3.000 soorten slangen bestaan? En dat maar 15% echt giftig is? Natuurlijk schrik je als een slang ziet, natuurlijk staat je hart even stil, maar de ontmoeting met een slang is meestal niet het einde van je leven.”
	En dat klopt wel een beetje. De man van Eva, Adam, wordt wel 930 jaar oud (Gen. 5: 5). De woorden van de slang hebben geknipt in hun relatie met God. Ze zijn het paradijs uitgegooid. Ze moeten sterven. 
	Ook Eva is gestorven. Maar we weten dat het vrouwenlichaam sterker is dan dat een man. Grote kans dat Eva dus een taart met duizend kaarsjes heeft uitgeblazen. Dus hoe erg is het eigenlijk dat de slang altijd overal binnenkomt? Hoe erg is het dat er voor ons geen perfectie is? Moeten we het leven niet gewoon accepteren zoals het komt? Er het beste van maken? Soms heb je geluk, soms heb je pech. Wat denkt u?
	Hoe verleidelijk die gedachte ook is, de Bijbel wijst toch ook een andere weg. Niet die van de acceptatie, maar van geloof. Het is de weg die we zien bij de twee vrienden in Handelingen 16. Paulus en Silas – want zij zijn het! – hebben een fijne tijd in Filippi. Filippi is een inmiddels verlaten stad in noordoostelijk Griekenland. De mannen hebben hun geloof versterkt in de gesprekken met de christelijke zakenvrouw Lydia en nu dwalen ze door de staatjes van de stad. Maar het voelt niet goed.
P: “Hé Silas, wat vind je nu van?”
S: “Bedoel je dat schreeuwende mens achter ons?”
P: “Ja, ik word er niet goed van! Ze loopt nu al een week achter ons aan en maar roepen! Ik ga er wat van zeggen!”
	Paulus doelt op een jonge vrouw. Een slavin die met haar woorden inbreekt op de gesprekken van Paulus en Silas. Ze roept – vers 17 – voortdurend: “Deze mensen zijn de dienstknechten van God, de Allerhoogste, die ons een weg naar de zaligheid verkondigen!” 
	Ze is een voorbeeld van een gevangene. Op een dubbele wijze is ze onvrij. Ze is allereerst de slaaf van mensen die haar gebruiken om geld te verdienen met het voorspellen van de toekomst én ze is gevangen omdat er in haar lichaam een geest is binnengedrongen. Een stem in haar binnenste dwingt haar. Er is niemand in Filippi die dat wil veranderen. 
	En Silas heeft dat door. Hij zegt: “Wacht even … Ik ben het helemaal met je eens, maar ja, heb je het gezien, die tatoeage in haar nek? Ze is het eigendom van machtige mannen. Daar wil geen ruzie mee krijgen! En dan haar ogen. Ze kijkt je niet recht aan. Het is onmogelijk om contact met haar te maken. Het lijkt wel of iemand aan de binnenkant de luiken heeft dichtgedaan. Paulus, dit is echt zo’n hopeloos geval. Laat ze met rust, van die geesteszieke mensen, die kunnen ook nog eens gevaarlijk worden!”
	Paulus zegt: “Je hebt gelijk Silas. We leven in een gebroken wereld. Sommige mensen zijn onbereikbaar – die hebben een muur gebouwd, maar sta me toe alleen dit te proberen …” Paulus draait zich om en zegt tegen de boze geest in de vrouw, vers 18, “Ik gebied u in de Naam van Jezus Christus uit haar weg te gaan!” 
	En dan gebeurt het onmogelijke. De boze geest die in het hoofd van de vrouw is gekropen en bezit van haar had genomen, haar gevangen heeft – die geest wordt uitgedreven, door de Naam van Jezus: “En hij ging op hetzelfde moment uit haar weg.”
	Hoe kan dat? We weten toch dat een boze geest, eenmaal introkken bij een mens, nooit meer weggaat en de ongelukkige steeds verder meetrekt richting de vernieling, steeds eenzamer maakt en meer en meer afsluit van anderen. Ja dat klopt. Maar het noemen van de naam van Jezus is een inknippend woord. Er is geen hek en geen muur, waarmee je de naam van Jezus kan tegenhouden. Dat is onmogelijk. 
	Zelfs God kan zo’n muur niet bouwen. Waarom niet? Nou, omdat de Naam van Jezus verbonden is met de liefde van God! En Zijn liefde kruipt overal doorheen. Zelfs al zit er een boze geest in je hart alle gaatjes dicht te kitten, dan nog komt de liefde binnen. Net als fruitvliegjes. Want dat is de gelukkige keerzijde van een onvolmaakte muur. De sprekende slang mag dan altijd binnendringen in onze tuinen, zo ook het spreken van God.
	Ons huis, ons lichaam, onze relatie, ons geloof: de slang komt altijd binnen, maar zo ook de naam van Jezus! En die laatste is toch sterker. Het woord van God wint van het woord van slang. Hoe weten we dat?
Nou, kijk maar naar Paulus en Silas. Ze hebben zich wat op de hals gehaald door de vrouw te bevrijden. Wie de naam van Jezus Christus gebruikt, zal weerstand ervaren. Een woedende menigte slaat ze in de boeien, ze worden meegesleurd en kapotgeslagen. Vervolgens weggestopt in een diepe en donkere kerker. Een plek waar je van zegt: Daar zal de liefde van God wel niet bij kunnen komen.
	Maar dan – in het midden van de nacht – het moment waarop ze de beschadigingen in hun lichaam het meeste voelen – gaan ze bidden en zingen. Vers 25: “En omstreeks middernacht baden Paulus en Silas en zongen lofzangen voor God.”
	Het paradijs is hier heel ver weg. En tegelijkertijd maakt het ze niets uit. Want de liefde van God dringt overal door, ook al begrijpen we het niet altijd waar het vandaan komt. De naam van Jezus is in staat om op elke plek te komen. Dat is het Evangelie voor vandaag.
	Hoe bang je ook bent, hoe eenzaam je je voelt, hoe kwetsbaar en vermoeit je lichaam, hoe afgevlakt je emoties en hoe dor je geloof ook is. God kan je bereiken. Begin gewoon maar te zingen.
	En stel nu dat het je niet lukt om te zingen, dan kan je ook voor je laten zingen. Paulus en Silas zaten met hun handen in het blok en er was geen wifi in de gevangenis. Maar anders hadden ze vast wat aangeklikt op YouTube. Wat zouden ze dan gekeken hebben? Ik weet het niet, maar misschien wel iets eenvoudigs. Zoals deze:
Diep, diep, diep als de zee.
Hoog, hoog, hoog als de lucht.
Wijd, wijd, wijd / als het water blauw
is Jezus’ liefde voor jou en mij.
’t Is net zo diep, diep, diep als de zee.
Hoog, hoog, hoog als de lucht.
Wijd, wijd, wijd / als het water blauw
is Jezus’ liefde voor jou. Amen

