
Edward Schillebeeckx (1914-2009), een invloedrijke dominicaan, theoloog en hoogleraar. 
[Bron: Schillebeeckx, E. Evangelie verhalen, Baarn: H. Nelissen, 1982.]

Schriftlezing:
Mk. 1, 1-8 (Willibrordvertaling 1975) 

1. Begin van de Blijde Boodschap van Jezus Christus, de Zoon van God.
2. Zoals er geschreven staat bij de profeet Jesaja: Zie, ik zend mijn bode voor u uit, die voor u de weg zal banen;
3. een stem van iemand die roept in de woestijn: Bereidt de weg van de Heer, maakt zijn paden recht,
4. (zo) trad Johannes op in de woestijn en doopte; hij preekte een doopsel van bekering tot vergiffenis van zonden.
5. Heel de landstreek Judea en alle inwoners van Jeruzalem trokken naar hem uit en lieten zich door hem dopen in de rivier de Jordaan, terwijl zij hun zonden beleden.
6. Johannes ging gekleed in kameelhaar met een leren gordel om zijn lendenen; hij at sprinkhanen en wilde honing.
7. Hij predikte: 'Na mij komt die sterker is dan ik, en ik ben niet waardig te bukken en de riem van zijn sandalen los te maken.
8. Ik heb u gedoopt met water, maar Hij zal u dopen met de heilige Geest.' 


Verkondiging:
I. De weg naar vrijheid: De voorloper

Uit de langere proloog van het Markus-evangelie werden slechts enkele verzen vandaag in deze liturgie voorgelezen: alleen die verzen welke betrekking hebben op Jezus' voorloper, Johannes de Doper. 
Het is soms goed te verwijlen bij het *voor-stadium* van de christelijke verlossing.

We moeten dit eerste gedeelte van de Mk.-proloog zo ongeveer zien als in de bijbelse drama's van Vondel: alvorens het drama begint, verschijnt op het toneel een bode, een 'aggelos', een echte engel soms. De bode komt aan het publiek de hoofdacteur van het verhaal voorstellen. 
Zélf speelt hij verder geen rol in de bedrijven. Na zijn aankondiging van het komend drama verdwijnt die figuur van het toneel, vaak zelfs voor goed. 
Soms komt hij, tussen de bedrijven door, even terug om het publiek enige informatie te verstrekken over wat er intussen buiten het toneel is voorgevallen, of over wat de andere medespelers in het drama nog niet weten maar het publiek wél weten moet om het gebeuren goed te kunnen volgen. 
Die bode is dus een figuur op de achtergrond, en toch van wezenlijke betekenis. 
Het gaat niet om hem, al treedt hij als eerste op; wat misverstanden kan wekken, want juist op hém valt eerst alle aandacht. 
Hijzelf werkt dit misverstand tegen, door ons juist te vertellen dat het drama dat voltrokken gaat worden, een ánder betreft: 'iemand die sterker is, groter dan hijzelf' (zie Mk. 1,7).

In het verhaal vandaag uit het Mk.-evangelie is Johannes de Doper deze 'aggelos': bode en voorloper. 
Hij introduceert degene die in het verhaal de hoofdrol speelt: Jezus van Nazaret. Bovendien legt hij aan het publiek, zijn lezers, uit wié deze Jezus eigenlijk is. 
De medespelers, de leerlingen en de andere joden, weten dit nog niet, hier en nu binnen het verhaal. 
De spanning van het verhaal komt juist voort uit hún onwetendheid, terwijl het publiek wél weet wat er aan de hand is. 
Zo wil die bode het publiek voorbereiden op de entree van het hoofdpersonage, wiens geheim hij aan het publiek vooraf verraadt. 
Nadien verdwijnt deze bode van het toneel, bij Mk. zelfs letterlijk en definitief (Mk. 1,14; met louter als in flash-back: 6,14-29; 9,11-13).

Tot goed verstaan van deze korte passage, alsook om de zin ervan voor ons, vooral nu in de adventstijd, goed te begrijpen, is het van belang te zien dat deze passage in feite is samengesteld uit een web van allerhande herinneringen aan oudtestamentische teksten: Exodus (23,20), Maleachi (3,1; 4,5-6) en Jesaja (40,1-11). 
Vanuit die teksten leefden in Jezus' tijd allerlei messiaanse verwachtingen. 
Voor joden was het toen crisistijd. 
Maar een nieuwe Mozes en een nieuwe bevrijding werden verwacht. 
Die verwachting was verbonden met het komend optreden van een mozaïsche vreugdebode die het naderend bevrijdingsgebeuren eerst luide zou aankondigen. 
Intussen was deze vreugdebode al vereenzelvigd met de ten hemel opgenomen, maar eens terugkerende profeet Elia. 
Al die verwachtingen vloeien samen in die eerste verzen van Mk. 
Maar het eigenlijke gebeuren, de kernboodschap, ontleent Mk., juist vanuit het historisch Jezusgebeuren, aan het verhaal van het zgn. tweede Jesaja-boek (Jes. 40), — van een onbekende profeet uit het einde van de babylonische gevangenschap, tekst die daarstraks werd voorgelezen en waarvan het verstaan beslissend is voor de Mk.-proloog.

Evenals het begin van het Mk.-evangelie is Jes. 40 een proloog. 
In beide gevallen wordt van Godswege een bode gezonden, die met luide stem moet 'omroepen' dat de bevrijding van het vernederde en verknechte volk voor de deur staat. 
Straks gebeurt het, ja het staat al te komen.

In de proloog van deze Jesaja valt het op, dat de profeet zich opzettelijk achter zijn boodschap verschuilt. 
Hij is niet in tel; belangrijk is alleen wát hij te zeggen heeft: de boodschap van Gods naderende bevrijding. 
Het eerste van een serie bevelen, die de profeet 'in luide omroepen' aan heel het volk moet verkondigen, is: 'legt een weg aan in de woestijn' om, vanuit de babylonische gevangenschap, dwars door de woestijn heen triomfantelijk, bevrijd, thuis te kunnen komen: in Jerusalem, het land der vaderen. 
Uit die serie 'omroepen' voel je aan dat de grote bevrijding uit Babylon op gang komt; die omroepen zelf slaan a.h.w. de bevrijdingsbeweging los. 
Het blijde nieuws grijpt allerwege het volk aan, zelfs Jerusalem - verweg hoort en moet het doorvertellen (Jes. 40,9) dat een nieuwe Exodus staat te komen onder leiding van een nieuwe Mozes, - zo gaat de mare alom. 
Die roepen lopen uit op het laatste luide profetengeschal: 'Gaat heen, gaat heen! Trek eruit' (Jes. 52,11): weg uit de verknechting van Babylon, door de woestijn terug naar huis: naar de vrijheid. 
Je zièt in deze dynamische teksten de ballingen in beweging komen, een zelfde beleving als wij nu meemaken bij het horen van de 'roepen' van Ernesto Cardenal of Pablo Neruda.

Maar — inderdaad — de weg naar de vrijheid loopt door de woestijn. 
Daarom luidt de eerste boodschap: het volk moet een weg, juister een straat, aanleggen dwars door de woestijn. 
Dit is zowel bij Jesaja als bij Mk. datgene wat het volk zelf vooralsnog te doen staat.

Om te begrijpen wat hier bedoeld wordt met het voor ons bizarre begrip: 'een straat in de woestijn', moeten we het Babylonisch leefmilieu van de ongenoemde jesajaanse profeet goed voor ogen brengen. 
Uit Babylonische liederen en ook archeologische berichten weten we dat 'de boulevard', de grote straat of Hoogstraat in Babylon, een enorme fascinatie op de volksmassa uitoefende, zo iets als in Parijs de Champs Elysées, uitlopend op de Arc du Triomphe, of de Romeinse Via Vittorio Emmanuele, uitlopend op het kolossale, protserig monumentale gebouw van die koning, - de Lenin-, Marxen Eisenhower-allees, alle uitlopend op grootse pronkgebouwen. 
Zo wil ook Jesaja een 'heirbaan voor de Heer' en wel dwars door de woestijn heen, uitlopend op de nieuw te bouwen tempel in Jerusalem! In Babylon waren dat straten met godennamen of met de klinkende namen van grote koningen, herinneringen aan vroegere zegetochten, aan jubel en triomf, ook de plaats waar jaarlijks in kleurrijke staatsiestoeten en religieuze processies reusachtige, majestueuze godenbeelden werden meegedragen 'ten aanschouwen van heel de wereld': the greatest show on earth! De joodse bannelingen, onder wie ook onze jesajaanse profeet, hadden met leedwezen, maar niettemin ook in betoverende ban, jaarlijks dit heidense machtsvertoon gadegeslagen. 
Ze voelden daar aan den lijve Babylons macht. 
Jesaja hanteert niettemin voor joden juist dit beeld van de heidense triomfstraat, maar dan niet als een straat voor Babylonische goden, maar als 'straat van de Heer': 'een rechte baan voor onze God' de Heer (40,3), genoemd 'heirbaan JHWH', 'waar God zijn heerlijkheid toont', voegt de profeet eraan toe, en eveneens 'ten aanschouwen van allen'. 
Maar, en dit is de geheime sleutel van heel het verhaal, Israëls God is nu eenmaal geen Babylonische god en joden kennen beeldverbod. 
Gods heerlijkheid toont zich niet in machtige stoeten op grote straten of in processies met imposante borstbeelden, maar alleen in de geschiedenis van alledag, en vooral in het gebeuren van de bevrijding van zijn volk uit slavernij, door de moeilijke tocht door de woestijn heen, terug naar 'de vrijheid van Sion'. 
Dáárin, zegt Jesaja, 'wordt Gods heerlijkheid zichtbaar' (40,5a) en 'voor allen openbaar' (40,5b). 
Gods macht zegeviert in onmacht; barre woestijn is de weg van zijn volk naar uiteindelijke bevrijding. 
Gods eer en roem bestaan niet in eigen staatsie of kleurrijke triomfstoeten tot eigen lof. Zijn eer-en-roem, zijn heerlijkheid, is het geluk en de bevrijding van zijn volk; daarin vindt Israëls God eigen prestige. 
Heel de wereld zal het dan ook gadeslaan dat het vernederd en verdeemoedigd volk door God wordt opgericht en in de hoogte getild, eenvoudigweg omdat Israëls God zijn geloften trouw blijft. 
Daar ligt zijn jaloerse eer: in de verheffing van de kleine, arme en vernederde, - verdrukte mensen.

Zich een weg door de woestijn banen is dus de voorwaarde voor Israëls bevrijdende thuiskomst, zoals eertijds Mozes met zijn volk door de woestijn heen moest om thuis te komen in het beloofde land. 
In zijn proloog vertaalt Markus dit als volgt: 'Komt tot inkeer, want God is op komst' (1,15), de bevrijding staat voor de deur. 
Enigszins vertekend door de invloed van andere tradities, wordt dit jesajaanse 'beeld van de straat' door Mk. niettemin overgenomen. 
Na Mozes en na Jesaja kondigt Johannes, de Voorloper, de derde, nu definitieve mozaïsche Uittocht uit slavernij aan: dát is Mk.' 'blijde', d.i. zege- of overwinningsboodschap. 
Zoals de tweede Jesaja wil ook Johannes de Doper op de achtergrond blijven, hij is de mindere; zijn boodschap betreft een Sterkere: het naderen van God in Jezus van Nazaret. 
Hij durft niet eens de nederige leerling van Jezus te zijn, want het privilege van een rabbileerling was zijn eigen meester in zijn schoeisel te helpen. 
Dit durft deze man niet eens! Johannes de Voorloper is sléchts de engel of bode die Mozes voorafging in de tocht door de woestijn (Ex. 23,20; 32,34; 33,2); hij is tevens sléchts de profeet Elia die komen moest als voorloper van de messiaanse bevrijder (Mal. 3,1.21).

Hierbij heeft, evenals de jesajaanse profeet, ook Johannes de Doper het over het aanleggen van een weg-voor-de-Heer. 
Evenwel, misleid door een verkeerde punctuatie en dus door een verkeerde Griekse vertaling van het oude testament, spreekt Mk. niet van 'een straat door de woestijn' maar van 'een roepende in de woestijn'. 
Maar dit doet er niet toe; dit komt zelfs goed uit, want hiermee is de Voorloper geïdentificeerd als de Elia-profeet uit het Tweede Boek der Koningen (2 Kon. 1,8) en a.h.w. geografisch gesitueerd: vlak aan de boord van de woestijn, waar Johannes predikte (Mk. 1,4) en bij de Jordaan, waar hij doopte (1,5): dáár brengt de Voorloper de jesajaanse vreugdeboodschap over Jezus van Nazaret. 
En ondanks de verkeerde vertaling laat Mk., precies in de geest van Jesaja, Jezus zélf zich een weg banen door de woestijn: in dit evangelie begint Jezus' levensweg met zijn beproevingen in de woestijn: de weg van God! De bevrijder en thuisbrenger moet ook zelf de weg gaan van onze menselijke lijdensgeschiedenis. 
Bevrijdingswerk, 'de weg van God', kost bloed en tranen en loopt niet over brede Babylonische godenboulevards.

In het christendom, zo luidt dus Mk.' boodschap vandaag, gaat het inderdaad om bevrijding, maar, zoals bij de eerste Mozaïsche bevrijding uit Egypte, zoals ook bij de tweede Uittocht uit Babylonië en, tenslotte, zoals bij Jezus' definitieve bevrijding, betekent ook nu voor ons 'bevrijdingswerk' de weg gaan door de woestijn; dit is de weg waarbij we zeker zijn dat God ons begeleidt en we geen eenzaam avontuur riskeren met een ideologisch 'God met ons'. 
Of consequent christendom ons ooit in de gevangenis brengt, mogen we openlaten. 
In elk geval: ons bevrijdingswerk is geen gladde, vanzelfsprekende triomfantelijke weg, naar Babylonische trant. Gezien de geografie van onze wereld, de 'condition humaine' van ons menselijke bestaan, zullen we in feite steeds weer door de woestijn heen moeten om iets van bevrijding voor anderen waar te maken en ook zelf iets van een bevrijdingsroes te smaken.

Wat, tenslotte, zowel in het Jesaja-boek als bij Mk. opvalt is — en dit is hun laatste boodschap vandaag — dat beide profeten-voorlopers zichzelf geen bevrijders noemen en dat hun eigen persoontje verdwijnt achter de boodschap van bevrijding-door-een-ánder. 
Allebei voelen ze zich onnutte dienstknechten, hoezeer ze ook nodig zijn, want het zal u in deze Mt.-proloog opgevallen zijn dat wij attent worden gemaakt op het historisch verschijnen van Jezus in onze wereld door een derde: een excentriek geklede jonge man met de voor een profeet kenmerkende 'haren mantel' (zie Zach. 13,4) en met de voor Elia typische 'leren gordel' (2 Kon. 1,7-8), — een dwaas! Jezus daarentegen, om wie het eigenlijk gaat, verschijnt onopvallend, in de algemene klederdracht van gewone mensen van alledag. 
Eigenlijk zou je aan hem voorbijlopen, wás er niet die buitenissigeman die met de vinger naar Hem wijst. 
Jezus' komen bij en onder ons is zo onopvallend dat hij onbekend zou blijven in onze geschiedenis, áls WIJ-ZELF (door de wereld wellicht zoals de Doper als dwazen uitgescholden) hem niet voortdurend, en steeds opnieuw, uitentreuren, zouden verkondigen en met de vinger aanwijzen. 
Dát is de bestaansreden van onze dominicaanse roeping, ook de opdracht van onze ambtelijke dienst en van het leven van alle christenen: doén wat die jesajaanse profeet deed; doén wat Johannes de Voorloper deed. 
Want God is een God die blijvend DE KOMENDE is - dit is zijn naam en wezen —, steeds anders en nieuw naargelang van de veranderde omstandigheden waarin we leven. 
Deemoedige en toch durvende voorlopers zijn er daarom altijd nodig. 
Ook nú. 
Dit is de adventsboodschap van vandaag.